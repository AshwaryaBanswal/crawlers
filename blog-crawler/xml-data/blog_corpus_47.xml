<?xml version="1.0" encoding="UTF-8" standalone="yes"?>
<co3h>
    <asynchronous>
        <blog id="47">
            <async_info>
                <author>नारायण प्रसाद</author>
                <blog_name>मगही भाषा एवं साहित्य</blog_name>
                <post_title>इवान मिनायेव के बिहार यात्राः 4.2 पटना में </post_title>
                <date>2018-03-02</date>
                <time>06:40:00</time>
                <words>237</words>
                <sentences>14</sentences>
            </async_info>
            <main_content>
                <original_script name="Devanagari and Roman">गया में वस्तुतः बिहार के यात्रा हम पूरा कइलिअइ । हियाँ से हम पटना लगी
रवाना हो गेलिअइ । पटना में चाहे प्राचीन शहर पाटलिपुत्र में, अभी के अबादी
158,900 मानल जा हइ, आउ एकर पचमा हिस्सा से कुछ अधिक मुसलमान लोग के अबादी
हइ । न तो कुच्छो प्राचीन या न तो कइसनो प्रकार के अद्भुत ई शहर में हकइ ।
शहर के आसापास गोल (गोलघर) या गुंबद के आकार के उँचगर अन्न-भंडार देखावल जा
हइ, जेकर निर्माण अंग्रेज द्वारा गत शताब्दी के अंत में कइल गेले हल । खुद
शहर गंदा हइ आउ सुंदर नयँ । पटना में सबसे रोचक हइ, लेकिन महत्त्वपूर्ण
बिलकुल नयँ, अबादी के कुछ हिस्सा । हमर कहे के मतलब हइ वाहबीत, जेकरा साथ
लेकिन न तो मिललिअइ आउ न जेकरा देखलिअइ । वाहबीत, जइसन कि लोग के निम्मन से
मालुम हइ, स्पष्ट रूप से अंग्रेज के दुश्मन हइ । ओकन्हीं जीयऽ हइ, ई बात के
पूरा विश्वास के साथ कि ओकन्हीं के पैगंबर सैयद अहमद लौटके अइथिन सब्भे
काफिर लोग के नाश करथिन; आउ ई दौरान जिहाद के तैयारी करब करऽ हइ, ओकन्हीं
पवित्र युद्ध खातिर विशेष कोष (fund) एकत्र करब करऽ हइ । हरेक धनी व्यक्ति
ई कोष में अपन आमदनी के कोय निश्चित प्रतिशत योगदान करऽ हइ । जमींदार लोग
हरेक फसल से एकरे में अढ़ाय प्रतिशत के दान करऽ हइ । अइसने टैक्स कसाई,
शिल्पी आउ भिखारियो पर भी लादल जा हइ; ई अंतिम लोग अपन अल्प भोजन में से
एक-एक मुट्ठी दान करऽ हइ ।पटना से हम नेपाल रवाना हो गेलिअइ ।</original_script>
            </main_content>
        </blog>
    </asynchronous>
</co3h>
